<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
<text>
<body>
<div type="chapter"> Contemporanee </div>

<p>Il XX secolo si apre con mostre epocali come l’Armory Show del 1912,
che lancerà a livello planetario alcuni degli artisti più innovativi d’<name type="place">Europa </name>,
come <name type="artist"> Marcel Duchamp</name> , e si chiude idealmente con un altro
appuntamento altrettanto significativo per la sua portata rivoluzionaria. Il
<date when="1980-02-16">16 febbraio 1980</date> a <name type="place">Milano</name> , nelle sale di Palazzo Reale, si inaugura <hi rend="italic">L’altra
metà dell’avanguardia</hi> 1910-1940, in cui <name type="historian" ref="https://www.wikidata.org/wiki/Q3829209">Lea Vergine </name> (1936-2020) fa il
punto sulla presenza delle artiste nelle avanguardie, restituendo loro un
ruolo che nessuno aveva mai studiato. </p>
<p>La scarsità degli studi dedicati a questo tema convince la Vergine ad
approfondire le proprie ricerche e a convogliarle in una grande mostra.
Alla sua decisione contribuiscono anche due importanti iniziative andate
in scena nel corso degli anni Settanta: <hi rend="italic">Künstlerinnen international</hi> 1877-
1977, allestita presso lo Schloss Charlottenburg di Berlino e <hi rend="italic">Women
Artists</hi>: 1550-1950, ospitata al Brooklyn Museum di <name type="place">New York</name>.
Esposizioni che lei etichetta come «nefande e grossolane». La critica
internazionale le aveva bollate come sterili rassegne di nomi organizzati in
modo incoerente, dove artiste professioniste si trovavano accanto a
dilettanti e venivano presi in considerazione archi temporali troppo vasti e
disomogenei. La Vergine decide di concentrare la propria attenzione su
un arco di tempo più ristretto, dal 1910 al 1940, e di limitare i suoi studi
alle artiste che avevano avuto un ruolo organico all’interno delle
avanguardie alle quali erano state in grado di apportare un contributo
creativo e innovativo. </p>
<p>Ne viene fuori una rassegna con più di cento pittrici, scultrici, grafiche e
fotografe internazionali, che spaziano dal Blaue Reiter (il gruppo
Cavaliere Azzurro sorto intorno all’Astrattismo di Kandinsky) al
Cubismo, dal Futurismo al Dadaismo, sino al Costruttivismo, al
Surrealismo e alla Nuova Oggettività. Un risultato straordinario, se si <pb/>
considera che si tratta di una materia sino ad allora quasi sconosciuta e
che moltissime opere erano andate perdute o si erano conservate in
condizioni assai precarie. </p>
<p>Accanto a nomi già noti, come <name type="artist" ref="https://www.wikidata.org/wiki/Q5588">Frida Kahlo</name>, <name type="artist" ref="https://www.wikidata.org/wiki/Q236161">Dora Maar </name>o <name type="artist" ref="https://www.wikidata.org/wiki/Q229351">Tamara de
Lempicka</name>, Lea Vergine porta per la prima volta alla conoscenza del
pubblico un vero e proprio mondo sommerso, fatto di personalità sino ad
allora sconosciute o dimenticate nel corso degli anni: il suo auspicio è che
il suo lavoro, senza nessuna pretesa di esaustività, sia un punto di partenza
da cui sviluppare ulteriormente queste affascinanti tematiche. </p>
<p>Questo non è un illuminato lager che ospita una comitiva di «dame col renard» per
istituzionalizzare il genere «pittrici e scultrici». L’altra metà dell’avanguardia, la faccia altra della
medaglia, è costituita da sperimentatrici geniali, infaticabili promotrici di cultura esse stesse, e il
territorio che ci si para davanti, il grande affresco, non è mai opaco poiché le opere, sommandosi,
incrociandosi, finanche contrapponendosi nei luoghi e negli anni, restano emblemi audaci di
un’articolata condizione umana, realizzati con quella non pietas che butta a mare il concetto di
normalità. Illibate no, non lo erano, giacché furono partigiane. Allogene e meteche, sì. Molte di
esse ebree, altre omosessuali, altre ancora non estranee al mondo della pazzia per aver attraversato
la pazzia del mondo: tutte le devianze insieme hanno fruttato una somma di eccellenti eversioni. </p>
<p>Gli studi condotti da Lea Vergine hanno permesso di scoprire come le
donne abbiano avuto uno «spazio parallelo» all’interno dei rispettivi
movimenti, ovvero un’autonomia espressiva che le ha poste nelle
condizioni di sviluppare ricerche e linguaggi indipendenti. </p>
<p>Il contributo della studiosa, che era doveroso ricordare in un libro come
questo, prosegue per i quarant’anni successivi dedicandosi al racconto del
lavoro di molte altre artiste contemporanee, eredi di quell’esperienza che
ha aperto in modo straordinario il XX secolo. Sono donne ormai in
grado di offrire una lettura personale della realtà, che può derivare dalla
propria esperienza personale, ma anche da uno sguardo distaccato della
storia. Sono creative per cui non è più valido mettere in gioco alcuna
questione di genere, perché si muovono nel mondo della pittura, della
fotografia, della scultura, dell’installazione, del video e della performance
con gli stessi mezzi dei colleghi uomini e con una capacità di lettura della
realtà che non ha nulla da invidiare ai maschi. Anzi, diciamo la verità,
nell’ultimo scorcio di secolo e con l’inizio del nuovo millennio, parlare di
artiste donne come di una categoria a parte può addirittura sembrare
ridicolo. Anche il titolo della mostra della Vergine oggi potrebbe
sembrare inadeguato: parlare di «altra metà» suona ridicolo e inesatto, <pb/>
perché nel nostro tempo non esiste più una dimensione principale
dell’arte, quella maschile, e una secondaria, «altra», cadetta, rappresentata
dalle donne. Esiste un «mondo» dell’arte in cui le artiste sono cittadine a
tutti gli effetti e, se il loro talento glielo concede, possono anche diventare
leader. </p>
<p>Difficilissimo fare entrare tutte le loro vite in un libro, soprattutto
perché negli ultimi decenni il loro numero è aumentato
esponenzialmente e la globalizzazione ha permesso che emergessero
figure interessanti e rappresentative in tutto il mondo. </p>
<p>Molte hanno fatto del rapporto tra uomo e donna un argomento di
ricerca che apre finestre sul paesaggio complesso dell’identità femminile.
Ecco sei esperienze, una piccola finestra su un panorama immenso.</p>
</body>
</text>
</TEI>
